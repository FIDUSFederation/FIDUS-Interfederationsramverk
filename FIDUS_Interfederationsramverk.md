![Skolverket](media/Skolverket.png)

Verksamhetsutvecklingsstöd Dnr. 2021:831-2 - 2021-03-24


# FIDUS Interfederationsramverk

## Bakgrund

Skolverket inför på riksdagens och regeringens uppdrag [Uppdrag att
digitalisera de nationella proven m.m.
U2017/03739/GV](https://www.skolverket.se/download/18.6011fe501629fd150a23638/1526474796067/U2017-03739-GV_Digitalisering-nat-prov.pdf)
digitala nationella prov i grundskola, gymnasieskola samt kommunal
vuxenutbildning. Skolverket tillhandahåller de digitala nationella proven och
vissa andra funktioner som e-tjänster riktade till elever och personal
(användare) hos skolhuvudmän.

Skolverket har, i samråd med andra relevanta aktörer i utbildningsväsendet,
beslutat om att inloggningen till den digitala provplattformen ska vara
federerad. Det betyder att inloggningen inte görs i plattformen utan hos varje
användarorganisation. Användarorganisationerna måste i sin tur vara anslutna
till en identitetsfederation. Skolverket vill öppna möjlighet för fler
federationer att ansluta sig och har därför, i samarbete med
Sunet/Vetenskapsrådet tagit fram en interfederation – FIDUS. Alla federationer
vars medlemmar vill nyttja Skolverkets tjänster som tillämpar federerad
inloggning måste ansluta sig till FIDUS.

Detta dokument beskriver syftet med FIDUS och villkoren för anslutning. Här
definieras hur tjänsten styrs och vilka processmässiga krav som är obligatoriska
för ingående federationer i FIDUS.

## Om FIDUS

FIDUS ägs av Skolverket men utvecklas och förvaltas av Sunet. Den består av:

1.  En tjänst som samlar in metadata från de anslutna federationerna

2.  En metadatafil som innehåller

    a.  Tjänster som kan nyttjas av de anslutna federationernas medlemmar
        (Service Providers – SP)

    b.  Metadata om varje enskild medlems inloggningstjänst (Identity Provider –
        IDP)

3.  En ”anvisningstjänst” (Discovery Service), där de som loggar in kan välja
    sin IDP

## Syfte och mål med FIDUS

1.  FIDUS är till för att användarorganisationer som är medlemmar i olika
    identitetsfederationer ska kunna få federerad åtkomst till Skolverkets
    tjänster via en central punkt. Syfte med detta är att Skolverket inte ska
    behöva förhålla sig enskilt till varje federation.

2.  Att på sikt erbjuda kontrollerad federerad åtkomst även till andra tjänster
    från universitet, högskolor och utbildningsstödjande myndigheter som kommer
    att behöva göras tillgängliga till skolor och huvudmän.

## Publicering av tjänster i FIDUS

Tjänster som finns i till FIDUS anslutna federationer propageras inte
automatiskt till FIDUS. Den tjänsteleverantör som önskar publicera en tjänst i
FIDUS måste ansöka om att publicera den tjänsten till FIDUS federationsrådet.
Slutgiltigt godkännande tas av FIDUS styrgruppen.

## 

## Styrning och beslutande organ

FIDUS styrning är realiserad genom följande.

### FIDUS Federationsråd

Federationsrådet sammankallas av Skolverket, träffas regelbundet och består av:

1.  Representanter från Skolverket

2.  Representanter från driftleverantören, som är Sunet

3.  Representanter för de anslutna federationerna

Federationsrådet uppgift är att hantera operativa frågor och ta beslut av
teknisk karaktär.

### FIDUS Styrgrupp

Styrgruppen sammankallas av Skolverket och består av personer med
chefsbefattningar från

1.  Skolverket

2.  Sunet

3.  De anslutna federationerna

Styrgruppen sammankallas på initiativ av Federationsrådet samt vid ordinarie
möten två gånger om året. Styrgruppens uppgift är i huvudsak att

1.  Godkänna ansökningar från nya federationer

2.  Fatta större beslut som efterfrågas av Federationsrådet eller enskilda
    medlemmar i federationsrådet

3.  Vid behov lösa övriga frågor som ställs från Federationsrådet

Beslutsfattandet i FIDUS styrgruppen baseras på enkel majoritet enligt följande
princip:

-   Skolverket har en röst

-   Sunet har en röst

-   Varje ingående federation har en röst

-   Vid jämnt antal röster för och emot har Skolverket, som ägare, en
    utslagsgivande röst

## Krav för medlemskap i FIDUS

En federation som ansluts till FIDUS måste:

-   Främst verka i utbildningssektorns intressen.

En operatör som driver en federation som önskar ingå i FIDUS måste

-   Uppfylla kraven i FIDUS-deklarationen.

-   Uppfylla förutsättningar för att ingå i en supportorganisation tillsammans
    med Sunet och Skolverket. Ingående federationer behöver förse sina medlemmar
    med support men även finnas med i en supportkedja som kan komma från
    Skolverket.

## Anslutning till FIDUS

Processen att ansluta sig till FIDUS som medlemsfederation är som följer:

1.  En företrädare för den sökande federationsoperatören tecknar
    [FIDUS-deklarationen](FIDUS_deklaration.md) och presenterar den
    för FIDUS Federationsråd som bereder beslutet som formellt tas av FIDUS
    styrgruppen.

2.  När en federations har konstaterats uppfylla kraven för att bli medlem
    vidtar Federationsrådet de nödvändiga åtgärderna, via driftsleverantören
    Sunet, för att registrera federationen i FIDUS.

## Att lämna FIDUS

När en federation vill lämna FIDUS måste den meddela Federationsrådet detta
skriftligen minst tolv månader innan federationens utträde.

En medlemsfederation KAN uteslutas från FIDUS av följande skäl:

-   Federationen har inte följt federationsramverket.

-   Federationen har inte följt FIDUS-deklarationen och kraven i detta dokument.

-   Styrgruppen har röstat för att de inte längre har förtroende för
    federationen.

Om problem uppstår enligt ovanstående kan FIDUS Styrgrupp besluta om att stänga
av eller diskvalificera en medlemsfederation. I så fall händer följande:

-   Styrgruppen meddelar aktuell federation om problemen.

-   Styrgruppen tillkännager avstängningen eller diskvalificering av
    medlemskapet till alla ingående federationer i FIDUS och gör de tekniska
    ändringar som är nödvändiga för att genomföra beslutet.

-   Efter tillfredsställande rättelse av överträdelsen eller problemet
    säkerställer styrgruppen att publikation av federationens metadata
    återupptas.

## Tillitsnivåer

Federationer i FIDUS ska ha öppet publicerade regler för tillitsnivåer i
identitetsintyg i enlighet med

-   EU:s eIDAS-förordning[1] eller

-   Myndigheten för digital förvaltnings (DIGG:s) regler för tillitsnivåer eller

-   deklaration i internetorganisationen IANAs register över tillitsnivåer[2]

I tillägg till detta har Skolverket rekommendationer för MFA som beskrivs i
bilaga [MFA för federerad användning av Skolverkets tjänster](FIDUS_Skolverket_MFA.md) och
ingående federation behöver tekniskt stödja hantering av rekommenderade
lösningar för MFA som krävs för genomförande av digitala nationella prov.

[1]: Europaparlamentets och rådets förordning (EU) nr 910/2014 av den 23 juli
    2014 om elektronisk identifiering och betrodda tjänster för elektroniska
    transaktioner på den inre marknaden (”eIDAS-förordningen*”*).

[2]: IANAs register över tillitsnivåer, webbadress
    [https://www.iana.org/assignments/loa-profiles/loa-profiles.xhtml\#loa-profiles-1](https://www.iana.org/assignments/loa-profiles/loa-profiles.xhtml#loa-profiles-1)

## Tvistelösning

Eventuella tvister som inte kan lösas mellan parterna i Federationsrådet samt
styrgruppen ska lösas vid svensk domstol enligt svensk lag.

## Uppdatering av interfederationsramverket

Uppdatering av interfederationsramverket görs efter rekommendation av FIDUS
federationsråd och beslut om nya versioner tas av styrgruppen.

## Underleverantör

Federationsoperatör får anlita underleverantör för fullgörande av sina åtaganden
enligt FIDUS deklarationen och ansvarar då för underleverantörens åtgärder som
om federationsoperatören utfört åtgärderna själv.

## Ersättning och fakturering

Det utgår ingen ersättning och inga avgifter för federationsoperatörernas
anslutning till FIDUS.

## Bilagor

-   [MFA för federerad användning av Skolverkets tjänster](FIDUS_Skolverket_MFA.md)

## Appendix

### Termer och begrepp

|                      |                                                                                                                                                                                                                                                                                                                                                     |
|-------------------------|-----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| AAI                     | Autentiserings- och auktoriseringsinfrastruktur.                                                                                                                                                                                                                                                                                                                                                    |
| FIDUS                   | FIDUS möjliggör ett tillförlitligt utbyte av information relaterad till identitet, autentisering och auktorisation (AAI) via sina medlemsfederationer genom att erbjuda ett ramverk, aggregerat metadata och delad styrning av FIDUS tjänster.                                                                                                                                                      |
| FIDUS-deklarationen     | Deklaration som undertecknas av federationerna för att gå med i FIDUS.                                                                                                                                                                                                                                                                                                                              |
| Entitet                 | Entitet betyder en AAI-slutpunkt. En entitet kan till exempel vara en identitetsleverantör, tjänsteleverantör eller attributleverantör. I detta dokument avser en entitet en entitets metadata som en deltagarfederation har utbytt genom FIDUS.                                                                                                                                                    |
| Federation              | Identitets och behörighetsfederation. En sammanslutning av organisationer som utbyter relevant information om sina användare och resurser för att organisationerna ska kunna samarbeta och göra transaktioner.                                                                                                                                                                                      |
| Federationshuvudman     | Den organisation som äger och ansvarar för Federationen                                                                                                                                                                                                                                                                                                                                             |
| Federationsoperatör     | Den organisation som sköter den dagliga driften av federationen och som tillhandahåller federationens tjänster till federationens medlemmar                                                                                                                                                                                                                                                         |
| Användarorganisation    | Den organisation som slutanvändarna är ansluten till. Den är ansvarig för att hantera slutanvändares identitetsdata (attribut) och autentisera dem. Användarorganisationen ansvarar för att implementera en eller fler identifieringstjänster, antingen själv eller via en tredjepartsleverantör. I detta dokument hänvisar en hemorganisation till en organisation som är medlem i en federation.  |
| Identifieringstjänst    | En server som handlar i rollen som identitetsleverantör. Det system som utfärdar försäkran på uppdrag av slutanvändare från en användarorganisation som använder dem för att komma åt tjänster hos tjänsteleverantörer.                                                                                                                                                                             |
| Interfederation         | Delning av federationsmetadata, vilket gör att en användare från en federation kan komma åt en tjänst som är registrerad i en annan federation.                                                                                                                                                                                                                                                     |
| Interfederationsramverk | FIDUS-ramverket som utgörs av detta dokument, bilagor som kompletterar dokumentet samt FIDUS-deklarationen som signeras av FIDUS medlemmar.                                                                                                                                                                                                                                                         |
| Tjänsteleverantör       | En organisation som ansvarar för att erbjuda slutanvändaren tjänsten som användaren kommer att nyttja via en federerad inloggning.                                                                                                                                                                                                                                                                  |

## Revisionshistorik

| Version           | Datum      | Författare         | Kommentar                                                                                                                           |
|-------------------|------------|--------------------|-------------------------------------------------------------------------------------------------------------------------------------|
| 0.1               | 2020-11-23 | Edin Nuhic         | Första version, granskat och avstämt i Skolverkets FIDUS team                                                                       |
| 0.2               | 2020-11-25 | Edin Nuhic         | Ändringar efter Pål Axelssons granskning                                                                                            |
| 0.3               | 2020-11-30 | Edin Nuhic         | Ändringar efter Pål Axelssons granskning                                                                                            |
| 0.4               | 2020-12-21 | Edin Nuhic         | Initiala ändringar efter granskningen av Skolverkets jurister Harriet Schaffer Ullman och David Embretsen                           |
| 0.5               | 2021-01-07 | Edin Nuhic         | Lagt till texten om beslutsfattandet i styrgruppen efter inrådan från juristerna                                                    |
| 0.6               | 2021-01-08 | Edin Nuhic         | Korrigeringar efter granskningen av Skolfederationens jurister                                                                      |
| 0.7               | 2021-01-11 | Edin Nuhic         | Nytt förslag om beslutsfattandet i FIDUS                                                                                            |
| 0.8               | 2021-01-11 | Edin Nuhic         | Ändringar efter kommentarer av Marcello Marrone                                                                                     |
| 0.91              | 2021-01-28 | Edin Nuhic         | Infört begreppet interfederationsramverk, och tagit bort policy, efter inrådan från Skolverkets jurister. Marcello M korrigeringar. |
| 0.92              | 2021-02-10 | Edin Nuhic         | Lagt till kapitlet om publicering av tjänster i FIDUS                                                                               |
| 0.93              | 2021-02-24 | Edin Nuhic         | Språkjusteringar                                                                                                                    |
| 1.0               | 2021-03-24 | Callisto Utriainen | Inga ändringar, godkänt av FIDUS Federationsråds styrgrupp                                                                          |
